Alicio, jam longan tempon sidinte apud sia fratino sur la deklivo,
tre enuiĝis pro senokupo. Unu, du foje ŝi prove rigardis en la
libron kiun la fratino legas, sed povis vidi en ĝi nek desegnojn nek
konversaciojn, kaj "por kio utilas libro," pensis ŝi, "enhavanta nek
desegnojn nek konversaciojn?" Ŝi do ekpripensis—ne tre vigle ĉar
la tago estis varma, kaj ŝi sentis sin tre dormema—ĉu la plezuro
fari ĉenon el lekantetoj valorus la laboron sin levi kaj kolekti
lekantetojn, kiam tutapude preterkuris Blanka kuniklo kun paleruĝaj
okuloj.

Tio ja ne estis _tre_ mirinda, ankaŭ ne ŝajnis al Alicio _tre_
eksterordinare aŭdi la kuniklon diranta al si:—

"Ho, ve! mi malfruos!"

(Kiam poste ŝi pripensadis la aferon, ŝajnis al ŝi, ke tio estis
efektive mirinda, sed en la momento mem, ĝi ŝajnis al ŝi tute
ordinara.)

Tamen, kiam la kuniklo el sia veŝta poŝo eligis poŝhorloĝon, kaj,
rigardinte ĝin, tuj plirapidis, Alicio eksaltis sur la piedojn, ĉar
subite frapis ŝin la ideo, ke neniam antaŭe ŝi vidis kuniklon kiu
havas veŝtpoŝon kaj poŝhorloĝon. La scivolemo en ŝi ekflamiĝis!
Tuj ŝi ekkuris post ĝi trans la kampon, kaj alvenis al tuneleto sub
la kreskaĵa barilo ĝustatempe por vidi la kuniklon malaperi en ĝin.

Ne konsiderinte eĉ unu momenton, kiamaniere ŝi reeliĝos, Alicio
postkuris ĝin en la tuneleton.

La tunelo, ĉe la unuaj paŝoj, kondukis rekte antaŭen, same kiel
fervoja tunelo, sed poste dekliniĝis malsupren kaj fariĝis kruta.
Tio okazis tiel subite ke Alicio, ne havinte tempon por malakceliĝi,
trovis sin vole nevole defalanta tre profundan ŝakton.

Mi ĵus diris "tre profundan." Nu, aŭ la ŝakto estis efektive tre
profunda, aŭ ŝi falis tre malrapide; ĉar dum la daŭro de tiu
stranga defalo, ne mankis al ŝi tempo por trankvile ĉirkaŭrigardi
kaj por konjekti pri kio estas okazonta. Unue, ŝi klopodis rigardi
malsupren por esplori al kio ŝi alvenas; sed klopodis vane, ĉar
estis tie tro mallume. Tiam ŝi ekobservis la murojn de la ŝakto,
kaj rimarkis ke ili estas plenaj de ŝrankoj kaj librobretoj; ankaŭ,
tie ĉi kaj tie, ŝi preterfalis landkartojn kaj bildojn pendigitajn
de najloj. Poste ŝi, preterpasante, deprenis de apuda breto unu
fruktaĵujon; sur ĝi per grandaj literoj estas skribita MARMELADO.
Sed jen por ŝi granda ĉagreno; ĉar, enrigardante, la avidaj okuloj
vidis—nur blankan malplenon! Ŝi ne volis lasi fali la fajencaĵon,
pro la timo mortigi per ĝi iun subulon, sed sukcesis post kelkaj
momentoj remeti ĝin, preterpasante, en ŝrankon.

"Nu," pensis Alicio, "kiam mi rakontos en la hejmo pri ĉi tiu falego,
ĉiuj admiros mian maltimon; kaj, estonte, eĉ pri falo de l' supro
ĝis malsupro de l' ŝtuparo mi nezorge ridos; kaj se mi falos eĉ de
la tegmento, mi kredeble ne multe priparolos la falon." (_Tion_ oni
povas kredi.)

Malsupren, ankoraŭ malsupren! Ĉu _neniam_ la falo finiĝos? "Mi
volus scii," diris ŝi laŭte, "kiom da kilometroj mi jam falis. Mi
nepre alproksimiĝas la ter-centron. Tio estus, laŭ mi, preskaŭ
ses kaj duono miloj da kilometroj." (Alicio jam antaŭe lernis en la
lernĉambro kelkajn tiuspecajn faktojn, kaj kvankam la nuna tempo
ne estis—pro manko da aŭskultantoj—oportuna por elmontri sian
klerecon, tamen estis por ŝi bona praktiko tradiri la faktojn.)
"Jes, tio estas certe la ĝusta interspaco, sed en kian latitudon aŭ
longitudon mi penetris?" (Pri kio estas latitudo kaj longitudo Alicio
havis nenian ideon, sed nur elparoli tiajn belege majestajn vortojn
kvazaŭ donis al ŝi agrablajn sentojn.)

Post ne longe ŝi rekomencis:—"Eble mi trafalos tra la tuta terglobo!
kaj estos tre, tre strange elfali inter la homoj kiuj marŝas
kapmalsupre! mi kredas ke oni nomas ilin la _Antipatioj_." (Ĉe eksono
de tiu strangaĵo ŝi certe _ne_ sopiris aŭskultantojn); "mi ja devos
demandi al ili en kiun landon mi enfalis, dirante 'Bonvolu, Sinjorino,
diri al mi ĉu tiu ĉi lando estas Nov-Zelando aŭ Aŭstralio?'" (Ŝi
penis klinsaluti! Imagu al vi, karaj legantoj, kiel oni povus klinsaluti
falante tra l' aero. Ĉu _vi_ povus tion fari?) "Sed ŝi nepre nomus min
malklera bubino. Do, nur malutilus demandi tion! Pli bone estus serĉi
la nomon ie sur la muroj surskribitan."

Malsupren, ankoraŭ malsupren! Krom babili ja estis nenio por fari,
sekve Alicio baldaŭ denove ekparolis: "Hodiaŭ vespere _Dajna_
tre sopiros min." (_Dajna_ estas ŝia kato.) "Mi esperas ke ĉe la
temanĝo oni ne forgesos ŝian subtason da lakto. _Dajna_, vi karul',
ho se vi nur estus tie ĉi kun mi! Ne estas musoj en la aero, sed
vesperton vi eble povus kapti, kaj vesperto ja tre similas al muso.
Sed ĉu katoj manĝas vespertojn?" Alicio okaze nun fariĝis dormema,
kaj dorme ripetadis:—"Ĉu katoj manĝas vespertojn? Ĉu katoj
manĝas vespertojn?" kaj iafoje ŝi ĉuis anstataŭe "Ĉu katojn
manĝas vespertoj?" (Ĉar ŝi kapablis respondi nek unu nek alian el
la du demandoj, ne tre grave estis kiun "ĉuon" ŝi esprimis.) Ŝi
sentis sin ekdormanta, kaj ĵus komencis sonĝi ke ŝi marŝas mano en
mano kun _Dajna_ kaj diras al ŝi tre solene:—"_Dajna_, vi diru al
mi la veron; ĉu iam vi manĝis vesperton?" kiam (ho, la surprizego!)
subite ŝi falis _plomp_! sur amason da sekaj folioj. La falego
efektive finiĝis!

Pro la folioj ŝi ricevis nenian vundon. Do, stariginte sin sur la
piedojn ŝi rigardis supren. Super la kapo ĉio estis malluma, sed
rekte antaŭ ŝi vidiĝis longa koridoro, kaj jen forkuras tra ĝi la
Blanka Kuniklo. Ne perdinte eĉ unu momenton, Alicio rapide postsekvis
kaj aŭdis ke ĝi diras, malaperante post murangulo, "se mi malfruos,
ĉielo savu miajn orelojn!"

En tiu momento ŝi estis preskaŭ apuda; tamen, kiam ŝi preterpasis
la angulon, la kuniklo jam malaperis. Kaj ŝi trovis sin sola en ia
longa malalta halo lumigita per serio de lampoj kiuj pendas de la
plafono. Ĉirkaŭ la halo estis pordoj; sed ĉiuj estis fermitaj.
Alicio do marŝis laŭ unu flanko kaj remarŝis laŭ la alia penante
malfermi la pordojn; sed ĉiu el ili estis ŝlosita, kaj Alicio
malĝoje marŝis laŭ la mezo kaj demandis al si, ĉu ŝi jam neniam
povos eliri la halon.

Subite ŝi rimarkis antaŭ si tripiedan tableton faritan el vitro, kaj
jen! kuŝis sur ĝi unu ora ŝlosileto. Tuj la ideo frapis ŝin ke
ĝi nepre apartenas al iu el la halpordoj. Sed ho, ve! aŭ la seruroj
estis tro grandaj, aŭ la ŝlosileto tro eta, ĉar neniun el ili ĝi
malfermis. Tamen, ĉirkaŭirante la duan fojon, ŝi venis al malalta
kurteno, kiun ŝi antaŭe ne rimarkis, kaj malantaŭ la kurteno, jen
malgranda pordo alta je kvardek kelke da centimetroj; ŝi enŝovis la
oran ŝlosileton, kaj (ho, la ĝojo!) ĝi taŭgis.

Malferminte la pordeton, Alicio trovis ke ĝi kondukas en koridoreton
ne multe pli ampleksan ol ordinara rat-tunelo. Starigante sin sur la
genuoj, ŝi direktis la rigardojn,—tra la koridoreto—en—la plej
belan ĝardenon, kiun oni povas imagi. Ho! kiel ŝi sopiris eliĝi
tiun malluman halon, kaj ĉirkaŭvagadi inter jenaj helfloraj bedoj
kaj dolĉaj fontanoj! Sed tra tiu pordeto ŝi ne povus trairigi eĉ
la kapon! "Kaj eĉ se la kapo bone trairus," ekpensis nia kompatinda
Alicio, "tre malmulte utilus _tio_ sen la ŝultroj! Ho, se mi nur
havus la kapablon _teleskopiĝi_. Eble mi povus, se nur mi scius kiel
oni komencas la klopodon?" Ĉar tiom da eksterordinaraj aferoj jam
en tiu tago okazis ĉe ŝi, Alicio ja komencis kredi ke neebla estas
preskaŭ nenio. Kompreneble neniel utilus staradi ĉe la pordeto,
sekve ŝi reiris al la tablo kun la ekespero trovi sur ĝi alian
ŝlosilon, aŭ eble libreton pri la arto teleskopiĝi; ĉi tiun fojon
ŝi trovis sur ĝi boteleton ("kiu certege ne kuŝis tie antaŭe,"
diris Alicio) kun surskribaĵo, ligita ĉirkaŭ la kolo, havanta la
vortojn TRINKU MIN per belegaj grandaj literoj surskribitajn.

"Tre facile estas diri 'Trinku min'" pensis la saĝulineto, "sed
mi ne faros tion krom post plena esploro. Mi unue rigardu por vidi
ĉu oni surskribis ĝin per 'veneno.'" Ĉar ŝi ja antaŭe legis
kelke da bonmoralaj rakontoj pri infanoj kiuj aŭ mortbruliĝis, aŭ
estis englutitaj de sovaĝaj bestoj, aŭ suferis diversajn aliajn
malagrablaĵojn nur simple pro tio, ke ili ne volis atenti ian facilan
regulon de la amikoj ofte instruitan, tian ekzemple kia estas la
regulo ke brilvarmega fajrilo povas brulvundi la manon, se oni ĝin
tenas tro longe; ankaŭ tio ĉi, ke se oni tre profunde tranĉos
la fingron, ĝi kredeble sangos; kaj neniam ŝi forgesis ke se oni
trinkos multe el botelo markita per 'veneno,' preskaŭ certe estas ke
pli malpli frue ĝi malordigos la internaĵon.

Do, certiĝinte ke ĉi tiun botelon oni _ne_ markis per 'veneno',
Alicio kuraĝis gustumi la enhavon. "Ja, tre bongusta ĝi estas,"
diris ŝi. (Ŝajnis al ŝi esti rava miksaĵo farita el ĉeriztorto,
sukerita ovaĵo, ananaso, butersukeraĵo kaj rostita buterpano. Do ne
mirinde estas ke tre baldaŭ la boteleto malpleniĝis!)

"Ho, kian strangan senton! mi ja nepre teleskopiĝas!" Kaj fakte
ĝuste tio okazis. Ŝi havis jam malpli ol tridek centimetrojn da
alteco. Ŝia vizaĝo heliĝis, ĉar nun ŝi havas altecon ĝuste
taŭgan por transiri la pordeton en tiun belegan ĝardenon. Tamen
ŝi decidis atendi ankoraŭ kelkajn momentojn por sciiĝi ĉu ŝi
malkreskos plue. Ŝi sentis pri tio kelkan timon, "ĉar"—diris
ŝi—"povas okazi ke mi malkreskos ĝis nulo, same kiel kandelo. Kian
aspekton mi havus en tiu okazo?" Kaj ŝi penis imagi al si la aspekton
kiun kandelflamo havas post kiam oni estingis ĝin!

Post iom da tempo, rimarkinte ke nenio plu okazas, ŝi decidis tuj iri
en la ĝardenon. Sed ho ve! alveninte al la pordo, ŝi eltrovis ke
ŝi ne havas la oran ŝlosileton; kaj irinte returne al la tablo por
reposedi ĝin, (jen alia eltrovo!) ŝi tute ne povis atingi ĝin. Vidi
ĝin tra la vitro ŝi povis tre bone, kaj penegis grimpi sur unu el la
tri piedoj; sed ĝi estis tro glitiga; kaj fine, ellaciĝinte per la
vana klopodado, la kompatinduleto sidiĝis sur la planko kaj ekploris.

"Nu, do, tute ne utilas konduti tiamaniere," diris al si Alicio tre
severe. "Mi ordonas al vi tuj ĉesi la ploron." Ŝi havis la kutimon
sin tre bone konsili (sed tre malofte agis laŭ la konsilo!) kaj
kelkfoje riproĉis sin tiel forte, ke ŝi efektive devis plori;
kaj ŝi unu fojon punfrapis sin sur la vango pro la ofendo ke ŝi
trompis sin dum iu vetludo kiun ŝi ludis kontraŭ si mem. (Nia
Alicio ja estis neordinara infano kaj tre ŝatis ŝajnigi ke ŝi
estas du personoj.) "Sed tiu ŝajnigo ne utilus nun"—ŝi malĝoje
ekpensis—"ĉar ja restas da mi apenaŭ sufiĉe por fari eĉ unu
respektindan personon!"

Baldaŭ tamen ŝia rigardo falis sur vitran skatoleton, kiu kuŝas sub
la tablo: malferminte ĝin, ŝi trovis interne tre malgrandan kukon,
sur kiu oni markis (per korintoj) la vortojn: "Manĝu Min."

"Nu," diris Alicio, "mi vin manĝos! Se vi igos min kreski, mi povos
atingi la ŝlosilon; kaj, se male okazos, mi povos rampi sub la pordo.
Ambaŭokaze mi eniĝos la ĝardenon, kaj se nur okazos _tio_, ne tre
gravas la kielo." Sekve ŝi manĝis peceton de la kuko dirante al si
"Laŭ kiu direkto, laŭ kiu do?" kaj tenante la manon sur la verto por
palpe sciiĝi ĉu ĝi plialtiĝas aŭ male; kaj tre surprizis ŝin
la konstato ke ŝi restas konstante samalta. Kiam oni manĝas kukon,
tio ja okazas ordinare, sed Alicio jam tiom alkutimis atendi ke nenio
okazos krom la neordinara, ke estis por ŝi tede kaj malinterese kiam
okazis nur ordinaraĵoj. Do, por _ion_ okazigi, ŝi laboradis per la
dentoj ĝis de la kuko neniom restis.

Ho, kian sensencaĵon mi parolas!"

En tiu momento ŝia kapo ekpremis la plafonon. Do, sen plua prokrasto
ŝi levis la oran ŝlosileton kaj rapidis al la ĝardenpordeto. Sed
havante la altecon de tri metroj, ŝi apenaŭ povis, kuŝante sur la
planko, rigardi per unu okulo en la ĝardenon, kaj la tasko eniĝi en
ĝin fariĝis ja pli ol iam utopia. Ŝi sidiĝis kaj denove ekploris.

"Vi devas honti," ŝi diris al si, "vi granda bubino!" (ŝi certe
ne eraris pri la lastaj du vortoj) "multe tro granda vi estas por
plorkrii, vi tuj ĉesu!" Malgraŭ tiu akra sinriproĉo, ŝi ne ĉesis
la ploradon, ĝis ŝi faligis kelkajn hektolitrojn da larmegoj, kaj
etendis sin ĉirkaŭ ŝi larmlageto profunda je dek centimetroj kaj
kovranta preskaŭ la tutan plankon de la halo.

Post ne longa tempo ŝi aŭdis ian piedfrapetadon, kaj vigle forviŝis
la larmojn por esplori kiu venas. Jen reaperis la Blanka Kuniklo lukse
vestita, havante en unu mano paron da blankaj gantoj, kaj en la alia
grandan ventumilon. Jen li alvenis, trotrapide, kaj murmuris al si:
"Ho, la Dukino! Se mi igos ŝin atendi, ŝi tute furioziĝos!"

Ĉar Alicio jam fariĝis preskaŭ senespera, ŝi estis preta peti
helpon de kiu ajn. Do, kiam la Kuniklo sufiĉe apudiĝis, ŝi
ekparolis per tre mallaŭta timplena voĉo: "Se al vi plaĉos,
Sinjoro:—"

La Kuniklo forte eksaltis, lasis fali gantojn kaj ventumilon, kaj per
ĉiuj fortoj ekforkuregis en la mallumon!

Alicio levis la gantojn kaj ventumilon, kaj ĉar estis en la halo tre
varme, ŝi longadaŭre ventumadis sin kaj samtempe babiladis:—

"Hieraŭ ĉio okazis laŭrutine, sed hodiaŭ ja ĉio estas stranga!
Ĉu dum la nokto mi ŝanĝiĝis? mi esploru tion. Ĉu vere mi estis
sama kiam mi leviĝis hodiaŭ matene? Mi kvazaŭ memoras ke mi sentis
min _iom_ ŝanĝiĝinta. Sed se mi ne estas sama, jen alia demando;
_kiu_ mi estas? Jen granda enigmo!" Kaj ŝi kategorie pripensis
ĉiujn samaĝajn knabinetojn kiujn ŝi konas, por certiĝi ĉu ŝi
ŝanĝiĝis en iun el ili.

"Mi certe ne estas Ado, ĉar ŝia hararo falas sur la ŝultroj per
longaj bukloj, kaj la mia estas tute ne bukla. Ankaŭ mi ne estas
Mabelo, ĉar mi scias multe da lernaĵoj, kaj ŝi scias ja tre, tre
malmulte. Ankaŭ ŝi estas _si_, kaj mi _mi_, kaj... ho, mi tute
konfuziĝas! Mi provu ĉu mi ankoraŭ scias la jam longe konitajn
faktojn. Por komenci: kvaroble kvin faras dekdu, kvaroble ses faras
dektri, kvaroble sep faras.... Ho, tiamaniere neniam mi atingus dudek!
Tamen la Multiplika Tabelo estas por mi indiferenta; mi ekzamenu min
geografie. Londono estas ĉefurbo de Parizo, Parizo ĉefurbo de Romo,
kaj Romo.... Ne, denove mi eraras, certege. Mi nepre ŝanĝiĝis en
Mabelon. Mi penos deklami 'Rigardu! Jen abelo vigla.'"

Kaj kruciginte la manojn sur la genuoj same kiel en la lernejo kiam
ŝi ripetas parkeraĵojn, ŝi komencis tiun konatan poemon. Sed ŝia
voĉo sonis raŭka kaj nepropra, kaj eĉ la vortoj ne tute similis la
originalajn.
"Jen certe ne la ĝustaj vortoj," diris Alicio malĝoje, kaj denove
la okuloj pleniĝis de larmoj, dum ŝi daŭrigis: "Do, mi nepre estas
Mabelo malgraŭ ĉio; sekve mi devos loĝi en tiu ŝia mallarĝa
maloportuna domaĉeto; mi havos neniun ŝatindan ludilon, kaj devos
lerni sennombrajn lecionojn. Ne! Pri tio mi decidiĝis. Se mi estos
Mabelo, mi restos ĉi tie, kaj neniom utilos ke oni demetu la kapon
ĉe la enirejo al la tunelo kaj diru per karesa voĉo 'Resupreniru,
karulo.' Mi nur rigardos supren kaj demandos 'Kiu do mi estas? Vi
certigu tion, kaj _poste, se mi ŝatos esti tiu persono_, mi konsentos
supreniri. Se ne, mi restos ĉi tie, ĝis mi fariĝos iu alia.' Sed ho
ve! mi tre, tre volas ke oni venu. Jam tro longan tempon mi restas tie
ĉi tutsola, kaj mi sopiras la hejmon."

Dirante tion ŝi okaze rigardis la manojn kaj rimarkis mirigite ke ŝi
vestis—dum ŝi babilas—unu el la blankaj kapridfelaj gantoj de la
Kuniklo.

"Kiel ajn mi faris _tion_?" pensis ŝi. "Mi ja denove malkreskas."

Ŝi stariĝis, kaj irinte al la tablo por kompare mezuri sin,
eltrovis ke nun ŝi havas proksimume sesdek centimetrojn da alteco,
kaj ankoraŭ rapide malkreskas. Certiĝinte ke tion kaŭzas la
ventumilo, ŝi tuj lasis ĝin fali, kaj per tio apenaŭ ŝi evitis la
malagrablaĵon malkreski ĝis nulo.

"Jen evito vere mirakla! Ĉar preskaŭ mi nuliĝis!" diris Alicio,
iom timigita per la subita ŝanĝo, "tamen estas bona afero trovi sin
ankoraŭ ekzistanta; kaj jam nun mi povas eniri la ĝardenon." Ŝi do
kuris avide al la pordeto; sed ho ve! ĝi refermiĝis, kaj jen la ora
ŝlosileto kuŝis, kiel antaŭe, sur la tablo; kaj "la afero staras
pli malprospere ol ĉiam," ŝi plordiris, "ĉar neniam mi estis tiel
absurde malgranda, estas ja ne tolereble."

En la momento kiam ŝi diris tion, ŝia piedo glitis, kaj ŝi trovis
sin plaŭde enfalinta en salan akvon. Subakviĝinte ĝis la mentono,
ŝi unue supozis ke ŝi estas falinta en la maron, kaj ekpensis
"en tiu okazo mi povos hejmiĝi vagonare." (Alicio nur unufoje en
la vivo forrestadis ĉe la marbordo, kaj el tiu sperto formis al
si la konkludon ke, kien ajn oni irus sur la angla marbordo, oni
trovus longan serion de banmaŝinoj en la maro, post ili kelke da
infanoj kiuj per lignaj fosiloj fosas la sablon; malantaŭe, serion
de apartamentaj domoj, kun, malantaŭ ĉio, stacidomo.) Tamen post
nelonge ŝi sciiĝis ke ŝi estas en la lageto farita de la larmoj
kiujn ŝi ploris estante trimetrulo. "Ho, se nur mi ne tiom plorus!"
diris ŝi, ĉirkaŭnaĝante por trovi la bordon. "Pro tiuj larmoj mi
nun eble suferos la punon droni en la larmoj mem. Tio estos tre, tre
stranga, sed hodiaŭ _ĉio_ ja estas stranga."

En tiu momento ŝi ekaŭdis ke io ne tre malproksime de ŝi
ĉirkaŭbaraktas en la lageto, kaj ŝi naĝis en la direkto de la
plaŭdado por esplori kio ĝi estas: unue ŝi supozis ke la besto
nepre estos aŭ rosmaro aŭ hipopotamo; sed rememorante ke ŝi mem
nun estas tre malgranda, ŝi fine konstatis ke ĝi estas nur muso
englitinta en la akvon same kiel ŝi mem.

"Ĉu eble utilus," pensis Alicio, "alparoli ĉi tiun muson? Ĉio
estas tiel neordinara ĉi tie, ke kredeble ĝi havas la kapablon
paroli, kaj almenaŭ ne malutilos provi ĝin." Do ŝi ekparolis
per: "Ho muso, ĉu vi konas la elirejon el tiu ĉi lageto? Mi tre
laciĝas, ho Muso, ĉirkaŭnaĝante en ĝi." (Alicio kredis ke "Ho
Muso" estas nepre prava formo por alparoli muson; ŝi neniam ĝis tiu
tago alparolis muson, sed ŝi memoris el la latina lernolibro de sia
frato la deklinacion: "Muso—de muso—al muso—muson—ho muso!")

La Muso rigardis ŝin scivole, tamen diris nenion, sed faris signon al
ŝi palpebrumante per unu okuleto.

"Ĝi eble estas franca muso alveninta Anglujon kun Vilhelmo la
Venkanto; sekve ĝi povas ne kompreni la anglan lingvon." (Malgraŭ
la fakto ke ŝi bone konis multe da historiaj nomoj kaj epizodoj,
Alicio ne havis tre klarajn ideojn pri _datoj_!) Ŝi do rekomencis
france, dirante "_où est ma chatte?_" (la unua frazo en ŝia
lernolibro).

La Muso tuj eksaltis el la akvo, kaj ĝia tuta korpo timskuiĝis.

"Ho, pardonu! mi petegas," ekkriis Alicio, timante ke ŝi vundis la
sentojn al la kompatinda besto, "mi tute forgesis ke vi ne amas la
katojn."

"Ne—amas—katojn," diris ripete la Muso per pasia sibla voĉo. "Ĉu
_vi_, se vi estus mi, amus la katojn?"

"Nu, eble ne," Alicio respondis per paciga tono, "sed ne koleriĝu.
Malgraŭ ĉio, mi tre ŝatus montri al vi nian katon _Dajna_; vi nepre
ekamus la katojn, se nur vi povus vidi _ŝin_. Ŝi estas la plej kara
dorlotaĵo en tuta la mondo,"—Alicio malvigle sencele naĝetis dum
ŝi parolis—"kaj tiel komforte ŝi murmuras apud la fajro lekante
la piedojn kaj viŝante la vizaĝon; ankaŭ tiel bela molaĵo por
dorloti sur la genuoj, ankaŭ tiel lerta muskaptisto—ho, pardonu,"
denove ekkriis Alicio, ĉar la Muso elstarigis erinace la tutan felon;
sekve ŝi estis certa ke ĝi tre profunde ofendiĝis, kaj ŝi rapidis
aldoni: "Se estas al vi malagrable, ni ne plu parolu pri _Dajna_."

"_Ni_ ne plu!" ekkriis la Muso, kiu tremis ĝis la lasta vostharo.
"Ĉu vi imagas ke _mi_ volus priparoli tian temon? Ĉiam nia familio
malamis la katojn kaj nun malamas, malamindaj malĝentilaj bestoj!
Estonte vi jam neniam aŭdigu antaŭ mi eĉ la nomon kato!"

"Tion mi promesas tre volonte," diris Alicio, kaj dume klopodis trovi
alian paroltemon. "Ĉu vi... ĉu vi ŝatas... la hundojn?"

La Muso ne respondis. Sekve Alicio avide daŭrigis:—

"Proksime de nia domo loĝas bela, ĉarma, hundeto, kiun mi tre
ŝatus ke vi vidu. Ĝi estas malgranda, helokula rathundo kun longa
bukla brunhararo. Ĝi kapablas realporti la aĵojn forĵetitajn; ĝi
petas manĝaĵon sidante sur la vosto, kaj havas aliajn ĉiuspecajn
kapablojn; mi ne povas memori eĉ la duonon da ili. Ĝi apartenas
al iu farmisto kiu diras ke pro ĝiaj kapabloj ĝi valoras mil
spesmilojn. Li certigas ke ĝi mortigas ĉiujn ratojn kaj... Ho,
ve! ve! Denove mi ofendis ĝin." Ĉar jen! la Muso naĝas for, for
per ĉiuj fortoj, kun tia rapideco ke li faras irante tra la akvo
grandan plaŭdbruon.

Ŝi realvokis ĝin per sia plej dolĉa tono. "Vi _kara_ Muso, revenu!
mi petegas; nek katojn nek hundojn ni priparolos, se al vi ne
plaĉos." Aŭdinte tion, la Muso turnis sin malrapide kaj renaĝis al
ŝi. Ĝia vizaĝo estis tre pala (pro kolero, pensis en si Alicio),
kaj per mallaŭta tremanta voĉo ĝi diris: "Ni naĝu al la bordo,
kaj poste mi rakontos al vi mian historion, por komprenigi pro kio
mi malamas la katojn kaj hundojn." Kaj certe estus malprudente plu
prokrasti la elnaĝon, ĉar en la lageton jam enfalis tiom da birdoj
kaj bestoj ke ili komencis premi sin reciproke. Jen Anaso naĝis
kun Dodo, jen Loro kun Agleto, jen multe da aliaj strangaĵoj,
birdbestoj kaj bestbirdoj. Unua naĝis Alicio; post ŝi sekvis la tuta
birdbestaro. Post kelka tempo ĉiuj atingis la bordon kaj staris kune
sur la tero, tre malsekaj.